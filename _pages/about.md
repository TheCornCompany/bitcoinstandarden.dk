---
layout: single
title: Om den danske udgave
permalink: /om/
---

![](/img/r-and-p.png){: .align-center}


Det teknologiske univers bevæger sig med lynets hast, og hvad der for få år siden var umuligt at opnå, er i dag allerede forældet. Derfor er det yderst bemærkelsesværdigt, at en bog om bitcoin, en teknologi som mange forbinder med den rødglødende kryptoindustri, mere end fire år efter udgivelsen er mere relevant end nogensinde.

Selvom vi begge har haft utallige muligheder for at træde ind i bitcoins univers siden skabelsen, var det først efter at have læst Bitcoinstandarden at vi forstod, hvorfor bitcoin er helt speciel og værd at bruge tid på. Dette er på trods af, at vi begge har brugt hele vores liv i IT-branchen og, at vi begge var bekendt med den Østrigske Økonomiske Skole. Bitcoinstandarden hjalp os med at forstå, hvad de fundamentale problemer med det eksisterende økonomiske system er, og med at forstå, hvordan bitcoin er et reelt alternativ.

Vi har valgt at oversætte bogen for, at flere kan få glæde af dens budskab, både nu og mange år fremad. Argumenterne og konklusionerne i bogen er tidsløse, så selvom vi kunne have opdateret bogen med de nyeste priser, brugertal og mange teknologiske udviklinger, så står budskabet stadig knivskarpt selv med tallene fra dengang bogen blev udgivet, og vi forventer også, at det vil være tilfældet mange år frem.

I forbindelse med vores oversættelsesarbejde, er der en række personer vi gerne vil takke. Vi er meget taknemmelige for, at vores koner og børn har støttet op om dette projekt, et projekt der er meget forskelligt fra dem vi tidligere har lavet. Uden Satoshi Nakamoto og det samfund, der er opstået omkring bitcoin, ville bitcoin ikke findes, og derfor er en tak til alle de folk, der gør bitcoin til hvad den er, selvfølgelig på sin plads.

Saifedean Ammous skal ikke kun have tak for at have skrevet denne øjenåbnende bog, men også for at sætte et håndfast eksempel på, hvordan man forholder sig kritisk til den gængse information, og hvordan man kan tænke selv. Vi vil også gerne takke Niko Laamanen og holdet bag Konsensus Network for at gøre dette projekt muligt, og for at hjælpe med at sprede viden om bitcoin på tværs af talrige sprog.

Endelig vil vi gerne takke Jesper Helmin, Lotte Sembach Madsen, Peter Isaksen og Tobias Christensen for deres hjælp med at forbedre den danske udgave.

Vi håber at du får lige så meget glæde og gavn af bogens lærdom, som vi har fået.

_Rasmus Hansen og Pierre Vendelboe  
Tallinn, Estland  
April 2022_

[https://twitter.com/rasmushansen](https://twitter.com/rasmushansen)
[https://twitter.com/pierrevendelboe](https://twitter.com/pierrevendelboe)