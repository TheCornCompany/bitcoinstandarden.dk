---
layout: single
title: Forord af Michael J. Saylor
permalink: /forord/
---

I marts 2020 blev verden ramt af en pandemi, der satte hele segmenter af vores økonomi i stå, og afbrød de adfærdsmønstre, som vi alle havde vænnet os til i løbet af hundreder af år. Kontorer og skoler lukkede, offentlige sammenkomster ophørte, erhvervs- og fritidsrejser blev stoppet, og fysiske møder blev umulige eller upraktiske. Butikker var lukkede, fabrikker gik i tomgang, fly forblev på landjorden, skibe forankret, veje blokeret og grænser lukket.

Den monetære reaktion fra de politiske beslutningstagere på dette økonomiske chok var uden fortilfælde. Mængden af penge blev øget med den hurtigste hastighed i nyere historie, med hver nation beskæftiget af aggressive opkøb af aktiver, finanspolitiske stimulanser, underskudsudgifter og undertrykkelse af renterne. Resultatet var et K-formet opsving. Virksomheder med mange aktiver kom sig hurtigt, og leverede deres bedste regnskab i dette århundrede, mens driftsvirksomheder så deres indtægter styrtdykke og deres indtjening fordufte.

Den kognitive dissonans var forvirrende, det samme var den massive omfordeling af rigdom, der foregik. Rene digitale virksomheder oplevede en eksplosion i både efterspørgsel og indtægter. Fysisk detailhandel, rejse-, forplejning- og underholdningsindustrien kæmpede for at forblive solvente. MicroStrategy var positioneret midt i dette økonomiske landskab, og vi brugte hele andet kvartal på at omdanne vores drift til at blive digitalt fokuseret, ved at genopbygge salgs-, marketing- og servicetjenesterne via vores hjemmeside og indføre videokonferencer, automatisering, cloud-tjenester og fjernarbejde i virksomheden.

I juni havde vi lavet nok benarbejde, og indsamlet nok information, til at drage konklusionen, at de 500 millioner dollars vi havde gemt på kistebunden til en regnvejrsdag, ikke ville være til den store nytte i den nye virtuelle verden, og samtidig ville vi sandsynligvis generere en pengestrøm på yderligere 500 millioner takket være vores digitale transformation. Den gode nyhed var, at vi havde masser af kontanter og udsigt til at generere flere fremadrettet. Den dårlige nyhed var, at den monetære inflation var tredoblet, og at prisen på andre aktiver eksploderede med den højeste hastighed i en generation. Vores hovedkasse var en isterning, der hurtigt smeltede, og vi var nødt til at handle hurtigt, hvis ikke vi ønskede at se al den værdi, den repræsenterede, forsvinde.

Dette blev katalysatoren til et kapløb mod uret for at finde en løsning på problemet. Hvordan beskytter et selskab sin balance i et miljø med monetær inflation, hvor valutaen mister 15% af sin købekraft hvert år, mens udbyttet efter skat, der er til rådighed fra traditionelle statsobligationer, reelt er nul? Et selskab, der genererer en pengestrøm på 75 millioner dollars om året, og har 500 millioner dollars på kistebunden, vil miste lige så meget værdi som det skaber, når der er en negativ realrente på 15%. Vi løb så hurtigt vi kunne, bare for at stå stille.

Efter at have overvejet og opgivet at benytte kontanter, obligationer, fast ejendom, aktier, derivater, kunst, råvarer og samleobjekter i hovedkassen, stod vi tilbage med kun ædelmetaller og kryptovalutaer. Imens jeg søgte efter en løsning, faldt jeg over _Bitcoinstandarden_ af Saifedean Ammous, og det var denne bog, mere end nogen anden, der gav den holistiske økonomiske ramme, som jeg havde brug for, for at fortolke de makroøkonomiske kræfter, der forandrer vores verden, fordrejer vores markeder og kaster selskaber ud i stormvejr.

_Bitcoinstandarden_ bør være påkrævet læsning for alle i nutidens samfund. Den giver en kortfattet og sammenhængende fortælling om monetær teori, historien om penge, praktisk økonomi, og politisk påvirkning af erhvervsliv, kultur og økonomi. Bogen indeholder en af de bedste formuleringer, der er tilgængelig i nutidens erhvervslitteratur, af de dyder, stærke penge har, og om farerne ved en svag valuta. _Bitcoinstandarden_ afliver samtidig, på mesterlig vis, myterne om moderne monetær teori og de ødelæggende ideer, der har domineret den fiatøkonomisk tankegang siden begyndelsen af det 20. århundrede.

I maj 2020 var denne bog en afgørende faktor, da jeg traf beslutningen om, at bitcoin var løsningen på vores virksomheds udfordringer i hovedkassen. I august 2020 valgte vores firma at investere vores kontante aktiver i bitcoin, og vedtog til sidst, at bitcoin er vores primære reserveaktiv i hovedkassen. Over de efterfølgende seks måneder købte vi bitcoin for 13,8 milliarder kroner. _Bitcoinstandarden_ hjalp os med at indse, at den bedste forretningsstrategi for vores virksomhed, var kun at have en lille balance i fiatvalutaer til drift, og konvertere resten af vores pengestrømme til bitcoin, så snart det var praktisk muligt. Mens jeg skriver disse ord, er 99% af vores aktiver lagret i bitcoin, og de resterende 1% i de lokale valutaer, der er nødvendige for at gøre forretninger på forskellige markeder. I bund og grund har MicroStrategy vedtaget bitcoinstandarden.

_Bitcoinstandarden_ er min første anbefaling til dem, der søger en holistisk forståelse af den økonomiske teori, politiske historie og teknologiske udvikling, der har drevet væksten i bitcoins netværk, og definerer dets fremtidige bane. Bogen er velegnet til enkeltpersoner, investorer, ledere, teknologer, politikere, journalister og akademikere, uanset deres dagsorden. Bitcoin er verdens første digitale monetære netværk. Bitcoin er også verdens første konstruerede monetære aktiv. Tilsammen giver disse egenskaber os den teknologi i verden med mest gennemslagskraft, og den er den største mulighed, der i øjeblikket er tilgængelig for dem, der ønsker at skabe noget nyt og vidunderligt. Det er også løsningen på problemet med lagring af værdi, som 7,8 milliarder mennesker, over 100 millioner virksomheder og billiarder af investorkroner står over for.

Jeg håber, du nyder denne bog lige så meget som jeg gjorde, og drager nytte af de ideer den præsenterer.

_Michael J. Saylor  
Bestyrelsesformand & CEO  
MicroStrategy  
Miami Beach, Florida, USA  
24\. marts 2021_
